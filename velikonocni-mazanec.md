# Vánoční mazanec
## Ingredience
### Rozkvas:
- 150g múky manitoba kúpite tu (múku možete nahradiť pšeničnou chlebovou)
- 100g vody
- 1 polievková lyžica kvásku

### Cesto:
- rozkvas
- 250g múky manitoba kúpite tu
- 80g cukru
- štipka soli
- 90g mlieka
- 2 žĺtka
- 50g masla
- vanilka
- 50g sušeného ovocia (cez noc namočiť vo vode, či rume)

### Na dokončenie:
- žĺtok s kvapkou mlieka
- mandľové lupienky

## Postup:
Večer pred pečením pripravíme rozkvas. V miske zmiešame múku s vodou a kváskom. Výsledný rozkvas bude trošku tuhší. Necháme pri izbovej teplote kvasiť cca 6-9 hodín. Keďže je to rozkvas z pšeničnej múky musíme dať pozor na to, aby neprekvasil.

Do vykvaseného rozkvasu pridáme múku, cukor a žĺtka. Na miernych otáčkach cesto miesime cca 7 minút, aby sa nám rozvinul lepok ešte predtým ako pridáme do cesta maslo. To totižto zabraňuje spájaniu lepkových vlákien. Do cesta následne pridáme maslo, vanilku a štipku soli.  Poriadne zapracujeme približne 4-5 minút, kým sa bude cesto pekne odlepovať od stien misky a ruky. Ak budete miesiť ručne je potrebné cesto poriadne vymiesiť a pri manitobe, ktorá obsahuje vysoký podiel bielkoviny bude celý tento proces trvať približne 15-20 minút. Takže budeme mať pekne vypracované svaly. Až na záver do cesta zapracujeme zliate sušené ovocie (keď ho na noc namáčate zalejte v malej miske iba po vrch ovocia, inak bude zbytočne premočené).

V zakrytej miske necháme cesto pri izbovej teplote kvasiť cca 2-3 hodiny počas ktorých cesto 2x preložíme. Po vykvasení si cesto vyberieme na pracovnú dosku a pomocou rúk sa snažíme vytvarovať bochník, ktorý čo najpevnejšie utiahneme, pretože mazanec bude kvasiť pri izbovej teplote potrebujeme aby čo najviac šiel do výšky a nie do šírky. Pre podrobnejší návod ako na to, som vám natočila video ktoré nájdete tu. Vytvarovaný mazanec položíme na papierom vystlaný plech, na ktorom budeme aj piecť. Mazanec prikryjeme veľkou miskou, pretože igelit by sa nám naň prilepil. Necháme finálne kvasiť, bude to trvať približne 2-4 hodiny. Rúru vyhrejeme na 200 stupňov na horný spodný ohrev. Vykysnutý mazanec potrieme žĺtkom, do ktorého kvapneme trošku mlieka a premiešame. Opatrne potrieme vrch mazanca, posypeme plátkami mandlí a narežeme do kríža. Pečieme v strede rúry približne 40-50 minút. Kontrolovala som pomocou špajle. Horúci mazanec necháme vychladnúť pod utierkou, aby povrch zostal pekne mäkký a vláčny.

Ak budete mať akékoľvek pripomienky, či nápady k tomuto receptu budem veľmi rada ak mi zanecháte váš nápad v komente. Ak sa vám moje video páčilo, veľmi vás prosím o hodnotenie či zdieľanie pretože osobné hodnotenie je v tejto dobe to najcennejšie čo od vás môžem dostať. A určite mi tým urobíte neskutočnú radosť. Ďakujem vám za váš čas a vaše názory.

Zdroj: https://nelkafood.sk/velkonocny-mazanec-2/

Video: https://www.youtube.com/watch?v=awWJLrxEeuY
