# Domáce rožky z kvásku
## Ingredience
### Rozkvas:
- 200g hladkej špaldovej múky
- 200g vody
- 2 polievkové lyžice kvásku lievito-Madre (alebo 1 polievková lyžica ražného kvásku)

### Cesto:
- rozkvas
- 450g hladkej múky na kysnuté cesto (Babičkina voľba)
- 155g vody
- 20g  soli
- 40g masla (alebo masti)
- 1 kávová lyžička medu

### Na dokončenie:
- voda

## Postup:
Večer pred pečením si pripravím rozkvas. A to tak, že v miske zmiešam múku, vodu a kvások. Poriadne premiešam, prikryjem a nechám pri izbovej teplote kvasiť 9-12 hodín. Po uplynutí tohto času je rozkvas úplne plný bubliniek a vyzerá dosť riedko (je tak to je správne). Následne k rozkvasu primiešam preosiatu múku, vodu, soľ, masť a med. Vypracujem jemné od misky sa odlepujúce cesto, (teraz je cesto hrubé a nepoddajné) prikryjem a nechám pri izbovej teplote postáť 20 minút. Cesto z misky vyberiem a premiesim. Rázom tak získa jemnú a veľmi hebkú štruktúru, vrátim ho do misky prikryjem a nechám pri izbovej teplote kvasiť približne 2 hodiny. Počas týchto dvoch hodín cesto aspoň 2x preložím tak ako pri chlebíku. Cesto prekladám preto, aby získalo na pevnosti. Po vykvasení si celé cesto odvážim a rozdelím na 14 rovnakých častí (pričom jedna by mala mať okolo 86g). Každú časť cesta pomocou ruky vytvarujem do bochníkov, ktoré nechám pod fóliou odpočívať približne 20 minút. Následne každý jeden bochník rozvaľkám do tvaru trojuholníka. Ten zrolujem tak ako pri croissantoch. To znamená, že od širokej časti smerom k špicu rožka. Rukami ešte cesto pregúľam a vytvarujem do tvaru rožka. Natočila som Vám video, kde je presný postup stáčania. Prenesiem na plech vystlaný papierom na pečenie, postriekam vodou, prikryjem fóliou a nechám stáť (kvasiť) pri izbovej teplote, kým zdvojnásobia svoj objem. Trvá to približne 3-4 hodiny. Rúru si rozohrejem na teplotu 230 stupňov s ventilátorom. Vykvasené rožky postriekam vodou (najlepšie na to použiť rozprašovač). Pečiem so záparou približne 15 minút.  Po upečení rožky nechám vychladnúť na mriežke, kým nebudú studené. Ak máte akékoľvek nejasnosti využite na to diskusiu a položte svoju otázku. Rada vysvetlím, ak som na niečo zabudla. Podrobné video ako na to nájdete tu. Dobrú chuť.

Zdroj: https://nelkafood.sk/domace_rozky_z_kvasku/

Video: https://www.youtube.com/watch?v=62ZJ5tqfjNU
